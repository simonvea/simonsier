---
title: Høstens treningsplan
date: 2024-10-06
description: Til nyttår skal jeg klare alle 6B buldreruter på mitt lokale klatresenter.
---

Fokuset mitt frem til sommeren har vært å løpe, hvor jeg blant annet fullførte to halvmaraton, men nå er det på tide å fokusere på klatring.

![bilde av meg under Birkebeinerløpet 2024](/images/2024-10-06-birkebeinerløpet.jpg 'Sliten etter målgang i Birkebeinerløpet 2024')

## Mål

Jeg har satt meg følgende mål for i år:

- Klare alle "gule" buldreruter på Playground i løpet av én uke

Playground er et klatresenter i Stavanger og de gule rutene på Playground ligger som regel rundt graden 6A til 6B. Jeg vil tro det er mellom 6-8 slike buldre på senteret.

I dag klarer jeg de fleste gule, ofte på første forsøk, men ikke alle. Årsaken til at jeg ikke klarer alle varierer fra teknikk og rutelesing/forståelse til mangel på styrke. Derfor tenker jeg dette er et fint og målbart mål frem til nyttår.

Underveis skal jeg bli bedre på å forstå mine svakheter - og styrker - slik at jeg kan sette meg gode mål for 2025.

## Treningsplan

Basert på kunnskap fra [Klatrebibelen](https://www.klatrebibelen.com/boker/klatrebibelen-trening-for-klatring) og [Lattice](https://www.youtube.com/@LatticeTraining) på youtube har jeg skjønt at jeg bør sette en langtidssplan basert på målene mine, for så å gå gå gradvis fra periode, til uke, til økt. I denne posten fokuserer jeg på langtidsplanen.

### Langtidsplan

For å nå målet mitt er jeg nødt til å bli generelt sterkere, få bedre teknikk og forståelse for ruter.

Siden det er spesifikke ruter på et spesifikt klatresenter som er målet, så vil planen også innebære å klatre mange gule ruter på Playground. Det vil også gi varierende utfordringer, da én til to gule ruter blir byttet ut hver uke.

Basert på lærdommen min fra treninsplanlegging for løping og posten min om [generell styrketrening](../2021-10-27-seks-måneder-med-wendler-5-3-1) legger jeg opp planen basert på 4-ukers planer som bølger fra lav til høy belastning. Hver 4-ukers periode har ett fokusområde eller delmål som styrer planleggingen for den perioden.

I første omgang har jeg satt opp 3 slike 4-ukers planer, dvs. en plan for 12 uker. Etter 12 uker blir målet å formtoppe for å klare målet om å ta alle gule ruter på Playground i løpet av én uke.

| Uke  | Økter per uke               | Fokus                                                          |
| ---- | --------------------------- | -------------------------------------------------------------- |
| 1-4  | 3x bulder                   | Få inn rutine, bli kjent med treningssenter og treningsmetoder |
| 5-8  | 3x bulder <br> 1x styrkeøkt | Styrke                                                         |
| 9-12 | 3x bulder <br> 1x styrkeøkt | Teknikk og rutelesing. Fokus på vanskelige gule bulder.        |

Hver periode vil ha en gradvis økning i belastning, men generelt vil de gå i bølger middels-høy-høy-lav. Dvs. at uke 1 og 4 vil være lettere, mens uke 2 og 3 vil være tyngre, slik at hver periode ser slik ut:

- Uke 1: middels belastning
- Uke 2: høy belastning
- Uke 3: høy belastning
- Uke 4: lett belastning

Uke 4 vil være en "deload" uke med lav belastning for å bidra til restitusjon etter de to foregeående harde ukene. Uka vil bestå av høyere volum og lavere intensitet.

Fra og med andre periode, uke 5-8, introduseres styrkeøkter. Styrkeøkter introduseres for skadeforebyging. Fokuset på styrkeøktene vil dermed være på antagonistiske muskelgrupper, som skuldre, korsrygg og ben.

I tilleg vil øktene som ikke følges av den egne styrkeøkten avsluttes med [ca 20 minutter push/pull/hinge øvelser](https://youtu.be/tOIVpHvR0_8?t=511) for å få en kombinasjon av klatrespesifikk styrke og antagonister.

Målet er at den klatrespesifikke muskelbyggingen generelt skal komme fra buldreøktene i seg selv.

### Ukesplan

Jeg har generelt 4 dager i uken til å trene klatrespesifikt, og har satt opp følgende generelle plan for hver uke:

| Mandag | Tirsdag             | Onsdag | Torsdag                 | Fredag       | Lørdag | Søndag              |
| ------ | ------------------- | ------ | ----------------------- | ------------ | ------ | ------------------- |
| Hvile  | Buldring Playground | Hvile  | Buldring Sørmarka Arena | 1x Styrkeøkt | Hvile  | Buldring Playground |

Siden målet er å ta ruter på Playground så er det der jeg kommer til å tilbringe mest tid. Jeg har likevel satt av en dag i uka til å trene på et annet senter, Sørmarka Arena, for å få variasjon i buldre og ruter.

Styrkeøkten gjøres på en separat dag, med en hviledag mellom styrkeøkten og buldreøkta, for å gi god tid til restitusjon før neste buldreøkt og samtidig passe på at styrkeøvelsene blir gjort mens jeg er utvilt.

### Økter

Jeg kommer til å lage en detaljert øktplan for hver periode og uke basert på fokusområdet for perioden. For å gjøre det enkelt så vil være [egne poster](../2024-10-12-klatreplan-oktober) for hver periode.

Likevel kan jeg allerede nå avsløre at øktene vil bestå av tre deler med en total treningstid på 1,5-2 timer:

| Del        | Hva                                                | Varighet         |
| ---------- | -------------------------------------------------- | ---------------- |
| Oppvarming | Generell del: Få opp puls, myke opp hofter og ledd | 10 minutter      |
|            | Spesifikk del: Lette buldre                        | 20 minutter      |
| Hoveddel   | Buldring                                           | 45 - 90 minutter |
| Avslutning | Styrkeøvelser                                      | 20 minutter      |

Hva som gjøres i buldreøkta vil være avhengig av hva som er fokusområdet for perioden og uka. Eksempelvis vil det i perioden med fokus på styrke gjærne være maksbuldring og kilter board, mens det i perioden med fokus på teknikk og rutelesing vil være prosjekt- og teknikkøkter.

Hver økt avsluttes med styrkeøvelser for å forebygge skader gjennom å styrke antagonistiske muskelgrupper, samt pull ups for å bli sterkere i dramuskulaturen.
